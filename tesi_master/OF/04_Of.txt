Quantunque il simular sia le più volte
ripreso e dia di mala mente indici
si truova pur in molte cose e molte
aver fatti evidenti benefici
e danni e biasmi e morti aver già tolte
che non conversiam sempre con gli amici
in questa assai più oscura che serena
vita mortal tutta d invidia piena
Se dopo lunga prova a gran fatica
trovar si può chi ti sia amico vero
et a chi senza alcun sospetto dica
e discoperto mostri il tuo pensiero
che de far di Ruggier la bella amica
con quel Brunel non puro e non sincero
ma tutto simulato e tutto finto
come la maga le l avea dipinto
Simula anch ella e così far conviene
con esso lui di finzïoni padre
e come io dissi spesso ella gli tiene
gli occhi alle man ch eran rapaci e ladre
Ecco all orecchie un gran rumor lor viene
Disse la donna O glorïosa Madre
o Re del ciel che cosa sarà questa
E dove era il rumor si trovò presta
E vede l oste e tutta la famiglia
e chi a finestre e chi fuor ne la via
tener levati al ciel gli occhi e le ciglia
come l ecclisse o la cometa sia
Vede la donna un altra maraviglia
che di leggier creduta non saria
vede passar un gran destriero alato
che porta in aria un cavalliero armato
Grandi eran l ale e di color diverso
e vi sedea nel mezzo un cavalliero
di ferro armato luminoso e terso
e vêr ponente avea dritto il sentiero
Calossi e fu tra le montagne immerso
e come dicea l oste e dicea il vero
quel era un negromante e facea spesso
quel varco or più da lungi or più da presso
Volando talor s alza ne le stelle
e poi quasi talor la terra rade
e ne porta con lui tutte le belle
donne che trova per quelle contrade
talmente che le misere donzelle
ch abbino o aver si credano beltade
come affatto costui tutte le invole
non escon fuor sì che le veggia il sole
Egli sul Pireneo tiene un castello
narrava l oste fatto per incanto
tutto d acciaio e sì lucente e bello
ch altro al mondo non è mirabil tanto
Già molti cavallier sono iti a quello
e nessun del ritorno si dà vanto
sì ch io penso signore e temo forte
o che sian presi o sian condotti a morte
La donna il tutto ascolta e le ne giova
credendo far come farà per certo
con l annello mirabile tal prova
che ne fia il mago e il suo castel deserto
e dice a l oste Or un de tuoi mi trova
che più di me sia del vïaggio esperto
ch io non posso durar tanto ho il cor vago
di far battaglia contra a questo mago
Non ti mancherà guida le rispose
Brunello allora e ne verrò teco io
meco ho la strada in scritto et altre cose
che ti faran piacere il venir mio
Vòlse dir de l annel ma non l espose
né chiarí più per non pagarne il fio
Grato mi fia disse ella il venir tuo
volendo dir ch indi l annel fia suo
Quel ch era utile a dir disse e quel tacque
che nuocer le potea col Saracino
Avea l oste un destrier ch a costei piacque
ch era buon da battaglia e da camino
comperollo e partissi come nacque
del bel giorno seguente il matutino
Prese la via per una stretta valle
con Brunello ora inanzi ora alle spalle
Di monte in monte e d uno in altro bosco
giunseno ove l altezza di Pirene
può dimostrar se non è l aer fosco
e Francia e Spagna e due diverse arene
come Apennin scopre il mar schiavo e il tòsco
del giogo onde a Camaldoli si viene
Quindi per aspro e faticoso calle
si discendea ne la profonda valle
Vi sorge in mezzo un sasso che la cima
d un bel muro d acciar tutta si fascia
e quella tanto inverso il ciel sublima
che quanto ha intorno inferïor si lascia
Non faccia chi non vola andarvi stima
che spesa indarno vi saria ogni ambascia
Brunel disse Ecco dove prigionieri
il mago tien le donne e i cavallieri
Da quattro canti era tagliato e tale
che parea dritto a fil de la sinopia
Da nessun lato né sentier né scale
v eran che di salir facesser copia
e ben appar che d animal ch abbia ale
sia quella stanza nido e tana propia
Quivi la donna esser conosce l ora
di tor l annello e far che Brunel mora
Ma le par atto vile a insanguinarsi
d un uom senza arme e di sì ignobil sorte
che ben potrà posseditrice farsi
del ricco annello e lui non porre a morte
Brunel non avea mente a riguardarsi
sì ch ella il prese e lo legò ben forte
ad uno abete ch alta avea la cima
ma di dito l annel gli trasse prima
Né per lacrime gemiti o lamenti
che facesse Brunel lo vòlse sciorre
Smontò de la montagna a passi lenti
tanto che fu nel pian sotto la torre
E perché alla battaglia s appresenti
il negromante al corno suo ricorre
e dopo il suon con minacciose grida
lo chiama al campo et alla pugna l sfida
Non stette molto a uscir fuor de la porta
l incantator ch udì l suono e la voce
L alato corridor per l aria il porta
contra costei che sembra uomo feroce
La donna da principio si conforta
che vede che colui poco le nuoce
non porta lancia né spada né mazza
ch a forar l abbia o romper la corazza
Da la sinistra sol lo scudo avea
tutto coperto di seta vermiglia
ne la man destra un libro onde facea
nascer leggendo l alta maraviglia
che la lancia talor correr parea
e fatto avea a più d un batter le ciglia
talor parea ferir con mazza o stocco
e lontano era e non avea alcun tocco
Non è finto il destrier ma naturale
ch una giumenta generò d un grifo
simile al padre avea la piuma e l ale
li piedi anterïori il capo e il grifo
in tutte l altre membra parea quale
era la madre e chiamasi ippogrifo
che nei monti Rifei vengon ma rari
molto di là dagli aghiacciati mari
Quivi per forza lo tirò d incanto
e poi che l ebbe ad altro non attese
e con studio e fatica operò tanto
ch a sella e briglia il cavalcò in un mese
così ch in terra e in aria e in ogni canto
lo facea volteggiar senza contese
Non finzïon d incanto come il resto
ma vero e natural si vedea questo
Del mago ogn altra cosa era figmento
che comparir facea pel rosso il giallo
ma con la donna non fu di momento
che per l annel non può vedere in fallo
Più colpi tuttavia diserra al vento
e quinci e quindi spinge il suo cavallo
e si dibatte e si travaglia tutta
come era inanzi che venisse instrutta
E poi che esercitata si fu alquanto
sopra il destrier smontar vòlse anco a piede
per poter meglio al fin venir di quanto
la cauta maga instruzïon le diede
Il mago vien per far l estremo incanto
che del fatto ripar né sa né crede
scuopre lo scudo e certo si prosume
farla cader con l incantato lume
Potea così scoprirlo al primo tratto
senza tenere i cavallieri a bada
ma gli piacea veder qualche bel tratto
di correr l asta o di girar la spada
come si vede ch all astuto gatto
scherzar col topo alcuna volta aggrada
e poi che quel piacer gli viene a noia
dargli di morso e al fin voler che muoia
Dico che l mago al gatto e gli altri al topo
s assimigliâr ne le battaglie dianzi
ma non s assimigliâr già così dopo
che con l annel si fe la donna inanzi
Attenta e fissa stava a quel ch era uopo
acciò che nulla seco il mago avanzi
e come vide che lo scudo aperse
chiuse gli occhi e lasciò quivi caderse
Non che il fulgor del lucido metallo
come soleva agli altri a lei nocesse
ma così fece acciò che dal cavallo
contra sé il vano incantator scendesse
né parte andò del suo disegno in fallo
che tosto ch ella il capo in terra messe
accelerando il volator le penne
con larghe ruote in terra a por si venne
Lascia all arcion lo scudo che già posto
avea ne la coperta e a piè discende
verso la donna che come reposto
lupo alla macchia il caprïolo attende
Senza più indugio ella si leva tosto
che l ha vicino e ben stretto lo prende
Avea lasciato quel misero in terra
il libro che facea tutta la guerra
e con una catena ne correa
che solea portar cinta a simil uso
perché non men legar colei credea
che per adietro altri legare era uso
La donna in terra posto già l avea
se quel non si difese io ben l escuso
che troppo era la cosa differente
tra un debol vecchio e lei tanto possente
Disegnando levargli ella la testa
alza la man vittorïosa in fretta
ma poi che l viso mira il colpo arresta
quasi sdegnando sì bassa vendetta
un venerabil vecchio in faccia mesta
vede esser quel ch ella ha giunto alla stretta
che mostra al viso crespo e al pelo bianco
età di settanta anni o poco manco
Tommi la vita giovene per Dio
dicea il vecchio pien d ira e di dispetto
ma quella a torla avea sì il cor restio
come quel di lasciarla avria diletto
La donna di sapere ebbe disio
chi fosse il negromante et a che effetto
edificasse in quel luogo selvaggio
la ròcca e faccia a tutto il mondo oltraggio
Né per maligna intenzïone ahi lasso
disse piangendo il vecchio incantatore
feci la bella ròcca in cima al sasso
né per avidità son rubatore
ma per ritrar sol dall estremo passo
un cavallier gentil mi mosse amore
che come il ciel mi mostra in tempo breve
morir cristiano a tradimento deve
Non vede il sol tra questo e il polo austrino
un giovene sì bello e sì prestante
Ruggiero ha nome il qual da piccolino
da me nutrito fu ch io sono Atlante
Disio d onore e suo fiero destino
l han tratto in Francia dietro al re Agramante
et io che l amai sempre più che figlio
lo cerco trar di Francia e di periglio
La bella ròcca solo edificai
per tenervi Ruggier sicuramente
che preso fu da me come sperai
che fossi oggi tu preso similmente
e donne e cavallier che tu vedrai
poi ci ho ridotti et altra nobil gente
acciò che quando a voglia sua non esca
avendo compagnia men gli rincresca
Pur ch uscir di là su non si domande
d ogn altro gaudio lor cura mi tocca
che quanto averne da tutte le bande
si può del mondo è tutto in quella ròcca
suoni canti vestir giuochi vivande
quanto può cor pensar può chieder bocca
Ben seminato avea ben cogliea il frutto
ma tu sei giunto a disturbarmi il tutto
Deh se non hai del viso il cor men bello
non impedir il mio consiglio onesto
Piglia lo scudo ch io tel dono e quello
destrier che va per l aria così presto
e non t impacciar oltra nel castello
o tranne uno o duo amici e lascia il resto
o tranne tutti gli altri e più non chero
se non che tu mi lasci il mio Ruggiero
E se disposto sei volermel tôrre
deh prima almen che tu l rimeni in Francia
piacciati questa afflitta anima sciorre
de la sua scorza ormai putrida e rancia
Rispose la donzella Lui vo porre
in libertà tu se sai gracchia e ciancia
né mi offerir di dar lo scudo in dono
o quel destrier che miei non più tuoi sono
né s anco stesse a te di tôrre e darli
mi parrebbe che l cambio convenisse
Tu di che Ruggier tieni per vietarli
il male influsso di sue stelle fisse
O che non puoi saperlo o non schivarli
sappiendol ciò che l ciel di lui prescrisse
ma se l mal tuo c hai sì vicin non vedi
peggio l altrui c ha da venir prevedi
Non pregar ch io t uccida ch i tuoi preghi
sariano indarno e se pur vuoi la morte
ancor che tutto il mondo dar la nieghi
da sé la può aver sempre animo forte
Ma pria che l alma da la carne sleghi
a tutti i tuoi prigioni apri le porte
Così dice la donna e tuttavia
il mago preso incontra al sasso invia
Legato de la sua propria catena
andava Atlante e la donzella appresso
che così ancor se ne fidava a pena
ben che in vista parea tutto rimesso
Non molti passi dietro se la mena
ch a piè del monte han ritrovato il fesso
e li scaglioni onde si monta in giro
fin ch alla porta del castel saliro
Di su la soglia Atlante un sasso tolle
di caratteri e strani segni insculto
Sotto vasi vi son che chiamano olle
che fuman sempre e dentro han foco occulto
L incantator le spezza e a un tratto il colle
riman deserto inospite et inculto
né muro appar né torre in alcun lato
come se mai castel non vi sia stato
Sbrigossi dalla donna il mago alora
come fa spesso il tordo da la ragna
e con lui sparve il suo castello a un ora
e lasciò in libertà quella compagna
Le donne e i cavallier si trovâr fuora
de le superbe stanze alla campagna
e furon di lor molte a chi ne dolse
che tal franchezza un gran piacer lor tolse
Quivi è Gradasso quivi è Sacripante
quivi è Prasildo il nobil cavalliero
che con Rinaldo venne di Levante
e seco Iroldo il par d amici vero
Al fin trovò la bella Bradamante
quivi il desiderato suo Ruggiero
che poi che n ebbe certa conoscenza
le fe buona e gratissima accoglienza
come a colei che più che gli occhi sui
più che l suo cor più che la propria vita
Ruggiero amò dal dì ch essa per lui
si trasse l elmo onde ne fu ferita
Lungo sarebbe a dir come e da cui
e quanto ne la selva aspra e romita
si cercâr poi la notte e il giorno chiaro
né se non qui mai più si ritrovaro
Or che quivi la vede e sa ben ch ella
è stata sola la sua redentrice
di tanto gaudio ha pieno il cor che appella
sé fortunato et unico felice
Scesero il monte e dismontaro in quella
valle ove fu la donna vincitrice
e dove l ippogrifo trovaro anco
ch avea lo scudo ma coperto al fianco
La donna va per prenderlo nel freno
e quel l aspetta fin che se gli accosta
poi spiega l ale per l aer sereno
e si ripon non lungi a mezza costa
Ella lo segue e quel né più né meno
si leva in aria e non troppo si scosta
come fa la cornacchia in secca arena
che dietro il cane or qua or là si mena
Ruggier Gradasso Sacripante e tutti
quei cavallier che scesi erano insieme
chi di su chi di giú si son ridutti
dove che torni il volatore han speme
Quel poi che gli altri invano ebbe condutti
più volte e sopra le cime supreme
e negli umidi fondi tra quei sassi
presso a Ruggiero al fin ritenne i passi
E questa opera fu del vecchio Atlante
di cui non cessa la pietosa voglia
di trar Rugier del gran periglio instante
di ciò sol pensa e di ciò solo ha doglia
Però gli manda or l ippogrifo avante
perché d Europa con questa arte il toglia
Ruggier lo piglia e seco pensa trarlo
ma quel s arretra e non vuol seguitarlo
Or di Frontin quel animoso smonta
Frontino era nomato il suo destriero
e sopra quel che va per l aria monta
e con li spron gli adizza il core altiero
Quel corre alquanto et indi i piedi ponta
e sale inverso il ciel via più leggiero
che l girifalco a cui lieva il capello
il mastro a tempo e fa veder l augello
La bella donna che sì in alto vede
e con tanto periglio il suo Ruggiero
resta attonita in modo che non riede
per lungo spazio al sentimento vero
Ciò che già inteso avea di Ganimede
ch al ciel fu assunto dal paterno impero
dubita assai che non accada a quello
non men gentil di Ganimede e bello
Con gli occhi fissi al ciel lo segue quanto
basta il veder ma poi che si dilegua
sì che la vista non può correr tanto
lascia che sempre l animo lo segua
Tuttavia con sospir gemito e pianto
non ha né vuol aver pace né triegua
Poi che Ruggier di vista se le tolse
al buon destrier Frontin gli occhi rivolse
e si deliberò di non lasciarlo
che fosse in preda a chi venisse prima
ma di condurlo seco e di poi darlo
al suo signor ch anco veder pur stima
Poggia l augel né può Ruggier frenarlo
di sotto rimaner vede ogni cima
et abbassarsi in guisa che non scorge
dove è piano il terren né dove sorge
Poi che sì ad alto vien ch un picciol punto
lo può stimar chi da la terra il mira
prende la via verso ove cade a punto
il sol quando col Granchio si raggira
e per l aria ne va come legno unto
a cui nel mar propizio vento spira
Lasciànlo andar che farà buon camino
e torniamo a Rinaldo paladino
Rinaldo l altro e l altro giorno scórse
spinto dal vento un gran spazio di mare
quando a ponente e quando contra l Orse
che notte e dì non cessa mai soffiare
Sopra la Scozia ultimamente sorse
dove la selva Calidonia appare
che spesso fra gli antiqui ombrosi cerri
s ode sonar di bellicosi ferri
Vanno per quella i cavallieri erranti
incliti in arme di tutta Bretagna
e de prossimi luoghi e de distanti
di Francia di Norvegia e de Lamagna
Chi non ha gran valor non vada inanti
che dove cerca onor morte guadagna
Gran cose in essa già fece Tristano
Lancillotto Galasso Artù e Galvano
et altri cavallieri e de la nuova
e de la vecchia Tavola famosi
restano ancor di più d una lor pruova
li monumenti e li trofei pomposi
L arme Rinaldo e il suo Baiardo truova
e tosto si fa por nei liti ombrosi
et al nochier comanda che si spicche
e lo vada aspettar a Beroicche
Senza scudiero e senza compagnia
va il cavallier per quella selva immensa
facendo or una et or un altra via
dove più aver strane aventure pensa
Capitò il primo giorno a una badia
che buona parte del suo aver dispensa
in onorar nel suo cenobio adorno
le donne e i cavallier che vanno attorno
Bella accoglienza i monachi e l abbate
fêro a Rinaldo il qual domandò loro
non prima già che con vivande grate
avesse avuto il ventre amplo ristoro
come dai cavallier sien ritrovate
spesso aventure per quel tenitoro
dove si possa in qualche fatto eggregio
l uom dimostrar se merta biasmo o pregio
Risposongli ch errando in quelli boschi
trovar potria strane aventure e molte
ma come i luoghi i fatti ancor son foschi
che non se n ha notizia le più volte
Cerca diceano andar dove conoschi
che l opre tue non restino sepolte
acciò dietro al periglio e alla fatica
segua la fama e il debito ne dica
E se del tuo valor cerchi far prova
t è preparata la più degna impresa
che ne l antiqua etade o ne la nova
giamai da cavallier sia stata presa
La figlia del re nostro or se ritrova
bisognosa d aiuto e di difesa
contra un baron che Lurcanio si chiama
che tor le cerca e la vita e la fama
Questo Lurcanio al padre l ha accusata
forse per odio più che per ragione
averla a mezza notte ritrovata
trarr un suo amante a sé sopra un verrone
Per le leggi del regno condannata
al fuoco fia se non truova campione
che fra un mese oggimai presso a finire
l iniquo accusator faccia mentire
L aspra legge di Scozia empia e severa
vuol ch ogni donna e di ciascuna sorte
ch ad uom si giunga e non gli sia mogliera
s accusata ne viene abbia la morte
Né riparar si può ch ella non pèra
quando per lei non venga un guerrier forte
che tolga la difesa e che sostegna
che sia innocente e di morire indegna
Il re dolente per Ginevra bella
che così nominata è la sua figlia
ha publicato per città e castella
che s alcun la difesa di lei piglia
e che l estingua la calunnia fella
pur che sia nato di nobil famiglia
l avrà per moglie et uno stato quale
fia convenevol dote a donna tale
Ma se fra un mese alcun per lei non viene
o venendo non vince sarà uccisa
Simile impresa meglio ti conviene
ch andar pei boschi errando a questa guisa
oltre ch onor e fama te n aviene
ch in eterno da te non fia divisa
guadagni il fior di quante belle donne
da l Indo sono all Atlantee colonne
e una ricchezza appresso et uno stato
che sempre far ti può viver contento
e la grazia del re se suscitato
per te gli fia il suo onor che è quasi spento
Poi per cavalleria tu se ubligato
a vendicar di tanto tradimento
costei che per commune opinïone
di vera pudicizia è un paragone
Pensò Rinaldo alquanto e poi rispose
Una donzella dunque dè morire
perché lasciò sfogar ne l amorose
sue braccia al suo amator tanto desire
Sia maladetto chi tal legge pose
e maladetto chi la può patire
Debitamente muore una crudele
non chi dà vita al suo amator fedele
Sia vero o falso che Ginevra tolto
s abbia il suo amante io non riguardo a questo
d averlo fatto la loderei molto
quando non fosse stato manifesto
Ho in sua difesa ogni pensier rivolto
datemi pur un chi mi guidi presto
e dove sia l accusator mi mene
ch io spero in Dio Ginevra trar di pene
Non vo già dir ch ella non l abbia fatto
che nol sappiendo il falso dir potrei
dirò ben che non de per simil atto
punizïon cadere alcuna in lei
e dirò che fu ingiusto o che fu matto
chi fece prima li statuti rei
e come iniqui rivocar si denno
e nuova legge far con miglior senno
S un medesimo ardor s un disir pare
inchina e sforza l uno e l altro sesso
a quel suave fin d amor che pare
all ignorante vulgo un grave eccesso
perché si de punir donna o biasmare
che con uno o più d uno abbia commesso
quel che l uom fa con quante n ha appetito
e lodato ne va non che impunito
Son fatti in questa legge disuguale
veramente alle donne espressi torti
e spero in Dio mostrar che gli è gran male
che tanto lungamente si comporti
Rinaldo ebbe il consenso universale
che fur gli antiqui ingiusti e male accorti
che consentiro a così iniqua legge
e mal fa il re che può né la corregge
Poi che la luce candida e vermiglia
de l altro giorno aperse l emispero
Rinaldo l arme e il suo Baiardo piglia
e di quella badia tolle un scudiero
che con lui viene a molte leghe e miglia
sempre nel bosco orribilmente fiero
verso la terra ove la lite nuova
de la donzella de venir in pruova
Avean cercando abbrevïar camino
lasciato pel sentier la maggior via
quando un gran pianto udîr sonar vicino
che la foresta d ogn intorno empía
Baiardo spinse l un l altro il ronzino
verso una valle onde quel grido uscía
e fra dui mascalzoni una donzella
vider che di lontan parea assai bella
ma lacrimosa e addolorata quanto
donna o donzella o mai persona fosse
Le sono dui col ferro nudo a canto
per farle far l erbe di sangue rosse
Ella con preghi differendo alquanto
giva il morir sin che pietà si mosse
Venne Rinaldo e come se n accorse
con alti gridi e gran minaccie accorse
Voltaro i malandrin tosto le spalle
che l soccorso lontan vider venire
e se appiattâr ne la profonda valle
Il paladin non li curò seguire
venne a la donna e qual gran colpa dàlle
tanta punizïon cerca d udire
e per tempo avanzar fa allo scudiero
levarla in groppa e torna al suo sentiero
E cavalcando poi meglio la guata
molto esser bella e di maniere accorte
ancor che fosse tutta spaventata
per la paura ch ebbe de la morte
Poi ch ella fu di nuovo domandata
chi l avea tratta a sì infelice sorte
incominciò con umil voce a dire
quel ch io vo all altro canto differire
